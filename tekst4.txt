Bij een brand in een woning in het Belgische Hoei zijn vannacht zes mensen om het leven gekomen. Alle slachtoffers komen uit hetzelfde gezin: het gaat om een echtpaar en hun vier kinderen van tussen de 4 en 14 jaar oud.

De brand brak gisteravond laat uit. Volgens de brandweer was het vuur "buitensporig hevig". "Bij aankomst troffen we een muur van vlammen aan. Naarmate we aan het werk waren en het gebouw binnendrongen, vonden we één slachtoffer, toen twee, toen drie...", vertelt een medewerker van de brandweer aan de Waalse publieke omroep.

De waarnemend burgemeester van Hoei, dat in de provincie Luik ligt, spreekt van een tragedie voor de stad. "Onze gedachten zijn bij de slachtoffers", schreef hij vanochtend vroeg op Facebook.

Hoe de brand heeft kunnen ontstaan, wordt nog onderzocht.