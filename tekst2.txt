Een internationale groep grote beleggers roept de vijftig grootste beursgenoteerde chemische bedrijven op te stoppen met de productie van pfas. De ruim vijftig beleggers beheren gezamenlijk 10.000 miljard dollar. In een brief aan de top van de chemische bedrijven noemen zij pfas "het nieuwe asbest".

De beleggers willen dat bedrijven als Chemours, DuPont, BASF en Bayer het voorbeeld volgen van het Amerikaanse chemiebedrijf 3M. Dat besloot eind vorig jaar uiterlijk in 2025 te stoppen met de productie van de slecht afbreekbare pfas. Ook in Nederland zijn de gevolgen van deze uitstoot van 3M merkbaar.

De oproep met pfas te stoppen lijkt vooral financieel gemotiveerd. De als Investor Initiative on Hazardous Chemicals (IIHC) verenigde beleggers waarschuwen voor de ineenstortende waarde van de chemische bedrijven door de pfas-uitstoot. Zij verwijzen naar diverse rechtszaken die wereldwijd spelen, zoals tegen Chemours in Nederland.

Schoonmaakkosten
"Dit jaar ging het eerste chemische bedrijf failliet, en er worden er meer verwacht", waarschuwen de aandeelhouders. Zij rekenden uit dat chemische bedrijven in de Verenigde Staten alleen al 64,5 tot 248 miljard dollar kwijt zullen raken aan het verwijderen van pfas uit het drinkwater, en meer dan 400 miljard dollar aan de totale schoonmaak.